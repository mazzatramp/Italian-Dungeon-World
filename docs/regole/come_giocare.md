# Come Giocare

Giocare a Dungeon World è come una conversazione; qualcuno dice qualcosa, poi tu rispondi, e magari qualcun altro dice la sua. Non ci sono turni, round o giri in Dungeon World, non ci sono regole che dicono di chi sia il turno di parlare. Invece, i giocatori si alternano seguendo il flusso naturale di una conversazione, tra giocatori, GM e regole.

Le regole aiutano a dare forma alla conversazione durante il gioco. Ciascuna regola si attiva esplicitamente a partire dalla narrazione, dicendoti quando è il momento di portarla all’interno della conversazione.

## Punteggi di Caratteristica e Modificatori
La maggior parte delle regole si basa sui punteggi di caratteristica di un PG e sui loro modificatori. Le caratteristiche sono **Forza, Costituzione, Destrezza, Intelligenza, Saggezza, Carisma.** Esse misurano le capacità di un PG in ciascuna area su una scala da 3 a 18, dove 18 è il massimo potenziale di un mortale.

Ogni caratteristica ha un modificatore associato che viene sommato al risultato di un tiro. Si fa riferimento al modificatore con delle abbreviazioni di tre lettere: **FOR, COS, DES, INT, SAG, CAR.** I modificatori vanno da -3 a +3 e derivano direttamente dal punteggio di caratteristica.

## Fare le Mosse
L’unità basilare di regolamento in Dungeon World è la mossa. Una mossa ha questo aspetto.

**Quando attacchi un nemico in mischia**, tira+FOR. ✴Con un 10+, infliggi i tuoi danni al nemico e eviti il suo attacco. A tua scelta, puoi scegliere di fare +1d6 danni e subire l’attacco. ✴Con un 7–9, infliggi i tuoi danni al nemico e il nemico fa un attacco contro di te.

Le mosse sono regole che ti dicono quando entrano in gioco e che effetto hanno. Quando un giocatore descrive il suo personaggio fare qualcosa che innescherebbe una mossa, la mossa si attiva e le sue regole vengono applicate. Ciascuno al tavolo dovrebbe stare attento a quando si attivano le mosse.

Se non è chiaro se una mossa sia stata innescata o meno, bisogna discuterne insieme per mettere in chiaro la situazione. Fate domande alle persone coinvolte finché tutti la vedono allo stesso modo.

## Mosse e Dadi
La maggior parte delle mosse include la frase *“tira+x”*. A meno che la mossa non dica diversamente, “tira” significa sempre che devi tirare due dadi a sei facce e sommi i loro risultati e il valore del modificatore. I danni funzionano in modo diverso. Si usano dadi diversi a seconda di chi o cosa infligge i danni.

Il risultato è sempre in una di tre categorie.

* 10+: Lo fai senza problemi
* 7-9: Lo fai ma con imprevisti o un prezzo da pagare.
* 6-: Il GM dice ciò che succede e tu segni un PE.

## Mosse ed Equipaggiamento

Il ruolo dell'equipaggiamento è di aiutare a innescare e descrivere le mosse. Un personaggio senza armi non può attivare la mossa *Taglia e Spacca* mentre combatte un drago, perché un pugno non ha alcun effetto contro le sue scaglie.

Allo stesso modo, l'equipaggiamento può evitare di attivare una mossa. Scalare uno strapiombo di ghiaccio solitamente richiede di *Sfidare il pericolo,* ma con della buona attrezzatura, potrebbe non sussistere la minaccia che attiva la mossa.

Cambiando l'equipaggiamento è anche probabile che cambino le mosse disponibili. Un personaggio con un pugnale in mano può facilmente trafiggere il goblin che gli morde la gamba, attivando *taglia e spacca*, mentre un personaggio con un’alabarda avrà molta più difficoltà a colpire un avversario così vicino.