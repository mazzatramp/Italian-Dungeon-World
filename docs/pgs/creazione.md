# Creazione del Personaggio
Creare personaggi di Dungeon World è facile e veloce. Dovreste creare i personaggi tutti insieme all’inizio della prima sessione. La creazione del personaggio è, come il gioco stesso, un tipo di conversazione: tutti dovrebbero essere presenti.

Potrebbe essere necessario creare un altro personaggio durante il gioco se, per esempio, il tuo resta ucciso. Se così fosse non c’è da preoccuparsi, il processo di creazione del personaggio ti aiuterà a creare un nuovo personaggio che si adatti al gruppo in pochi minuti. Ogni personaggio, anche eventuali rimpiazzi, comincia al livello 1.

La maggior parte di ciò che ti serve per creare un personaggio potrai trovarlo sulle schede dei personaggi. Questi passi ti guideranno nel riempire una scheda del personaggio.

## Scegli una Classe
Dai uno sguardo alle Classi e scegline una che ti interessi. Per cominciare ognuno sceglie una classe diversa; non ci sono due maghi. Se due persone vogliono la stessa classe, parlatene come adulti e mettetevi d’accordo.

## Scegli una Razza
Alcune Classi hanno delle opzioni per la razza. Scegline una. La tua razza ti dà una mossa speciale.

## Scegli un Nome e l'aspetto
Ci sono degli esempi su ogni scheda. Scegline uno per ogni voce, o personalizza come vuoi. Tieni conto della razza e della classe.

## Scegli le Statistiche
Assegna questi punteggi alle tue capacità: **16, 15, 13, 12, 9, 8.** Comincia dando uno sguardo alle mosse base e alle mosse iniziali della tua classe. Scegli la mossa che ti interessa di più: qualcosa che farai spesso o qualcosa in cui eccelli. Metti un 16 nella capacità su cui si basa quella mossa. Ripeti questo processo per i punteggi rimanenti.

## Calcola i Modificatori
Successivamente devi calcolare i **modificatori** per le tue capacità. I modificatori sono ciò che usi quando una mossa dice +DES o +CAR. Se stai usando le schede del personaggio standard i modificatori sono già elencati con ogni punteggio.

| Punteggio | Modificatore |
| ---       | ---          |
| 1-3       | -3           |
| 4-5       | -2           |
| 6-8       | -1           |
| 9-12      |  0           |
| 13-15     | +1           |
| 16-17     | +2           |
| 18        | +3           |

## Ricava i Punti Ferita Massimi
I tuoi PF massimi equivalgono a quelli base della tua classe più il tuo punteggio di Costituzione.

## Scegli le Mosse Iniziali
Il fronte di ogni scheda del personaggio elenca le mosse iniziali. Alcune classi, come il guerriero, hanno delle scelte da fare come parte di una delle loro mosse. Fai queste scelte ora. Il mago dovrà scegliere gli incantesimi per il suo libro degli incantesimi. Sia il chierico che il mago dovranno scegliere quali incantesimi hanno preparato all’inizio.

## Scegli l’Allineamento
Il tuo allineamento consiste in alcune parole che descrivono l’atteggiamento morale del tuo personaggio. Ogni classe può iniziare solo con determinati allineamenti. Scegli il tuo allineamento — in gioco, permetterà al tuo personaggio di guadagnare esperienza quando compie determinate azioni.

## Scegli l’Equipaggiamento.
Ogni classe ha delle scelte per l’equipaggiamento iniziale. Tieni a mente il tuo carico: esso limita la quantità di peso che puoi portare facilmente. Assicurati di aver aggiunto la tua armatura al totale e annotalo sulla tua scheda.

## Presenta il tuo Personaggio
Ora che sai chi è il tuo personaggio è il momento di presentarlo a tutti gli altri. Aspetta che tutti scelgano il proprio nome. Poi procedete a rotazione attorno al tavolo; quando è il tuo turno condividi il tuo aspetto, classe e ogni altra cosa pertinente al tuo personaggio. Puoi condividere il tuo allineamento o tenerlo segreto se preferisci. Questo è anche il momento per il GM di fare domande.

Le domande del GM dovrebbero aiutare a instaurare le relazioni tra i personaggi e condurre i personaggi all’avventura. Il GM dovrebbe ascoltare tutto di ogni descrizione e fare domande su qualunque cosa sembri importante. Stabilite da dove vengono, chi sono, come si sono raggruppati e ogni altra cosa vi sembri rilevante o interessante.

## Scegli i Legami
Una volta che tutti hanno descritto il proprio personaggio, puoi scegliere i tuoi legami. Devi riempire almeno uno dei tuoi legami ma è nel tuo interesse riempirne più d’uno. Per ogni spazio vuoto aggiungi il nome di un personaggio. Puoi usare lo stesso personaggio in più di una frase. Prenditi un po’ di tempo per discutere dei legami e lascia che il GM faccia domande a riguardo quando necessario. Ti converrà confrontarti con tutti e assicurarti che tutti siano felici e contenti con i legami che sono venuti. Lascia spazio anche durante il gioco per scoprire cosa ciascun legame significhi: non prestabilire tutto all’inizio. Una volta che ognuno ha riempito i suoi legami, leggeteli al resto del gruppo. Quando una mossa ti fa tirare +legame conterai il numero di legami che hai col personaggio in questione e aggiungerai il totale al tiro.

## Preparati a Giocare
Concediti una pausa: prendi una bibita, stiracchiati le gambe, e lascia il GM a pensare per un po’ su quanto ha appena imparato a proposito dei vostri personaggi. Quando siete tutti pronti, prendi dadi e scheda e preparati ad affrontare il dungeon.

Quando sarete pronti, il GM darà inizio al gioco come descritto nel capitolo Prima Sessione.